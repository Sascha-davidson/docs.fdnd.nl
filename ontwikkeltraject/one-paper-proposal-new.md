---
description: >-
  Aanscherping van de initiële visievorming met als doel om een kwalitatief
  goede business case op te stellen voor besluitvorming door MT, FMR en CvB
---

# One Paper Proposal

## Associate degree: AD Frontend

Van: Faculteit Digitale Media, Creatie en Informatie  
Aan: Frank Kresin, Geleyn Meijer  
Datum: 11 september 2019

### Achtergrond/ aanleiding

Digitale technologie is anno 2019 niet meer weg te denken \(zie het boek van Miriam Rasch 'Shadowbook, Writing Through the Digital 2014-2018'\). Een frontender ontwikkelt interfaces op het snijvlak van de fysieke en digitale wereld. Alle digitale producten worden gebruikt door mensen en moeten goed en betrouwbaar werken. Hier komt technologie bij kijken, maar ook design, en soft-skills. Bijna elke onderneming heeft een uiting op het web, veel grote ondernemingen hebben een interne web afdeling en er zijn legio voorbeelden van succesvolle ondernemingen die voor hun bedrijfsvoering volledig afhankelijk zijn van het web \(vb. Bol, Zalando\). 

Om de gebruiksinterface van deze websites en webapplicaties te ontwikkelen zijn goed opgeleide en ervaren frontenders nodig. Naast enkele korte opleidingen \(NCOI 7 mnd/ LOI 4 mnd\) en private opleidingen \(Competence Factory, College of MultiMedia\) bestaan er over het algemeen genomen geen volwaardige beroepsopleidingen waar een frontend diploma \(MBO/AD/BA/MA\) wordt uitgegeven. De competenties van een frontender zijn anders die van een traditioneel opgeleide ICTer. Er is nog geen opleiding die zich volledig op frontend richt. Studenten met de ambitie om frontender te worden, kiezen nu een opleiding ICT of CMD. Dit zijn HBO opleidingen die vier jaar duren en waar skills worden onderwezen waar de frontender in de beroepspraktijk geen gebruik van maakt.   

  
Een eerste verkenning van de arbeidsmarkt \(ROA, UWV, CBS\) en het werkveld \(verkennende gesprekken\) geeft aan dat er gebrek is aan \(geschoolde?\) frontenders. Wij zien frontend als een ambacht. Een ambacht dat deel uitmaakt van de creatieve sector in Amsterdam. Een AD frontend die samen met bedrijven in de creatieve sector ontwikkeld wordt, draagt dan ook bij aan een van de speerpunten van Amsterdam Creative Industries van de HvA: het versterken van de wisselwerking tussen onderwijs en praktijkgericht onderzoek.

Ook op het gebied van urban management kan de AD frontend een bijdrage leveren. Met de opkomst van de ‘digital twin’, een digitale vorm van een fysiek object of systeem, is er steeds meer behoefte aan werknemers die de technologie hierachter begrijpen. De AD frontend wil hier o.a. op inspelen door aansluiting te zoeken bij het CTO Innovatieteam van de Gemeente Amsterdam.   

### Profiel van het beroep

Frontend web-development - binnen de ICT ook bekend als client-side software development - is de praktijk van het ontwerpen/ontwikkelen van HTML, CSS en JavaScript voor een website of webapplicatie, zodat een gebruiker deze kan consumeren. De uitdaging die hiermee gepaard gaat is dat tools en technieken die worden gebruikt om de interface van een website te maken voortdurend veranderen en de ontwikkelaar dus voortdurend op de hoogte moet blijven van hoe het veld zich ontwikkelt.

  
Mensen gebruiken tegenwoordig een grote verscheidenheid aan apparaten met verschillende schermformaten, resoluties en toepassingen. Het is de taak van een frontender om ervoor te zorgen dat een gebruiker informatie makkelijk kan begrijpen en gebruiken. Hij moet ervoor zorgen dat een website correct wordt weergegeven in verschillende browsers \(cross-browser\) op verschillende besturingssystemen \(cross-platform\) en verschillende apparaten \(cross-device\). Dit vereist een zorgvuldige werkwijze van de frontender.

'Frontend developer' is een vrij algemene term. Er kunnen hier verschillende beroepen mee bedoeld worden \(zie Frontent Handbook 2019\). De AD frondend richt zich voornamelijk op:

* **Frontend Developer**: De ontwikkelaar die bekwaam is in HTML, CSS, DOM en JavaScript en deze technologieën inzet om websites en webapps te maken.
* **HTML/CSS Developer**: De ontwikkelaar die bekwaam is in HTML en CSS, met uitzondering van JavaScript**.**
* **Frontend Web Designer**: De ontwikkelaar die Frontend vaardigheden combineert met ontwerp vaardigheden \(Visual Design en Interaction Design\).
* **UI \(User Interface\) Developer/Engineer**: De ontwikkelaar die Frontend vaardigheden combineert met User Interface Design \(UI is een onderdeel van Interaction Design\).
* **Frontend Engineer \(aka JavaScript Developer\)**: De ontwikkelaar die web technieken inzet voor zowel de Frontend \(client-side\) als de Backend \(server-side\) van applicaties.

De AD Frontend richt zich niet op: Full-stack development \(AD Software Engineering?\), Mobile/Tablet \(Native\) Frontend Development \(AD Software Engineering?\), Frontend SEO Expertise \(AD Content?\), Frontend Accessibility Expertise \(BA/MA\), Frontend Dev. Ops \(BA/MA\), Frontend Testing/QA \(BA/MA\). Wel kunnen sommige onderdelen van deze vakgebieden tijdens onze opleiding aan bod komen.

### Eerste verkenning arbeidsmarktbehoefte

Frontend valt onder de ICT beroepen, Specialisten ICT, Software- en applicatieontwikkelaars, deze typering is gebruikt bij de verkenning van arbeidsmarktbehoefte.

Het ROA typeert de arbeidsmarkt voor ICT beroepen als goed. In het rapport [arbeidsmarkt naar opleiding en beroep tot 2022](https://cris.maastrichtuniversity.nl/ws/files/17609008/ROA_R_2017_10.pdf) wordt specifiek binnen de software- en applicatieontwikkelaars een jaarlijkse toename van het aantal werkenden van gemiddeld 1,1% per jaar geschat. De vervanginsvraag is binnen ICT beroepen de laagste van alle beroepsgroepen \(1,1%\), dit wordt verklaard door de relatief jonge beroepspopulatie. ICT beroepen kennen het hoogste aandeel van de uitbreidingsvraag in het aantal geschatte baanopeningen \(51%\). Tussen 2017 en 2022 is de verwachting dat de werkgelegenheid groeit met 6,2% ten opzichte van 2016. In de technische beroepen is ook in absolute zin de meeste vraag naar nieuwe mensen, er komen naar schatting 95.000 nieuwe banen in de ICT bij. Werkgevers zullen nog grotere knelpunten ondervinden bij het vinden van personeel voor ICT-beroepen, waarbij 87% van de vraag met \(zeer\) grote knelpunten te maken krijgt. Voornamelijk de vraag naar werkenden binnen de beroepsgroep software- en applicatieontwikkelaars zal stijgen, mede door een grote verwachte uitbreidingsvraag.

De [UWV spanningsindicator](https://www.arbeidsmarktcijfers.nl/Report/2) voor ICT beroepen 2019 1e kwartaal geeft landelijk een zeer krappe typering met een spanning 8.56. In Noord-Holland Noord is een zeer krappe typering met een spanning 4.34 te zien en in Groot Amsterdam eveneens met een spanning van 14.10.

De [UWV Vacaturemarkt](https://www.arbeidsmarktcijfers.nl/Report/7) geeft voor ICT beroepen voor de arbeidsmarktregio Groot Amsterdam, gemeten in juni 2019, totaal 2.262 vacatures waarvan 1370 vacatures in de richting software- en applicatieontwikkelaars. Als we verder doorzoeken bij [UWV Online vacatures](https://www.arbeidsmarktcijfers.nl/Report/1) dan kan die richting verder gespecificeerd worden. Tellen we de vacatures voor Webdeveloper \(271/55\), Programmeur scripttalen \(78/55\), Software ontwikkelaar \(33\), Functioneel ontwerper \(26\) en Softwareontwerper \(13\) bij elkaar op dan zien we 531 vacatures specifiek voor frontenders.

In de [factsheet arbeidsmarkt voor ICT-beroepen van het UWV](https://www.uwv.nl/overuwv/Images/ICT_beroepen_factsheet_arbeidsmarkt.pdf) \(april 2018\) wordt aangegeven dat de krapte dusdanig groot is dat er speciale omscholingstrajecten \(software engineer frontend / backend, designer\) ontwikkeld worden tegemoet te komen aan de grote vraag uit het beroepenveld. In de factsheet wordt expliciet genoemd dat de krapte vooral tot uiting komt in het moeilijk kunnen vervullen van HBO-vacatures en dat WW gerechtigden vooral lager opgeleid zijn. Er bestaat een kwalitatieve mismatch tussen ICTers in de WW en de vacatures. Er is bij [WW uitkeringen](https://www.arbeidsmarktcijfers.nl/Report/4) binnen de ICT beroepen een terugloop van het aantal WW gerechtigden te zien, dit is waarschijnlijk te wijden aan zij-instroom en omscholingsprogramma's.

De arbeidsmarktkrapte wordt eveneens bevestigd in het stuk [Moeilijk vervulbare vacatures van het UWV](https://www.uwv.nl/overuwv/Images/moeilijk-vervulbare-vacatures-2019.pdf) \(2019\) onder het specifieke beroep Programmeurs/developers specifieke talen en Developers specifieke toepassingen, waarbij frontend expliciet genoemd wordt.

Er was een sectorplan ICT dat nu is opgevolgd door het [deltaplan ICT](https://www.caict.nl/deltaplan-ict/) en [Human Capital Agenda ICT](https://dutchdigitaldelta.nl/hca-ict) \(CA-ICT\). Hierin wordt ondermeer gestreefd naar doorlopende leerlijnen en betere samenwerking tussen onderwijs en bedrijfsleven. De AD Frontend draagt hier aan bij. \(sidenote: Bij de CA-ICT is de vraag uitgezet of het deltaplan erkend is als sectorplan, zo ja dan maakt dit de CDHO aanvraag heel sterk. Zo niet dan is het alsnog een mooie onderbouwing van het dossier.\)

Landelijk was er in 2017 in alle ICT gerelateerde AD opleidingen een gemiddelde instroom van 369 studenten. De dichtstbijzijnde AD opleiding is voor ons de AD Software Development in Almere \( nog geen instroomcijfers bekend\) en de AD IT Service management bij InHolland Diemen \(nog geen instroomcijfers bekend\).

### Tijdspad

| Periode | Bezigheid |
| :--- | :--- |
| November/december 2019 | Businesscase indienen en akkoord Rector tot ontwikkelen |
| Half maart 202 | CDHO-aanvraag ingediend |
| Half juli 2020 | Informatiedossier TNO ingediend |
| September 2021 | Start opleiding |

### Mogelijke partners en eventuele rollen

| Partner | Rol | Commitment |
| :--- | :--- | :--- |
| AAA Partners | Afstemming portfolio | Wordt besproken |
| ROC Amsterdam/ MBO's | Meeontwikkelen | Wordt besproken |
| Lectoraten binnen FDMCI | Meeontwikkelen | Wordt besproken |
| Bachelor CMD | Netwerk, Meeontwikkelen | Ja |
| Werkveld | Meeontwikkelen ‘leertaken’, partner in het aanbieden van leerervaringen middels convenant van een jaar | Ja/ Wordt besproken |
| Fronteers \(vakvereniging\) | Meeontwikkelen | Wordt besproken |
| Dutch Digital Agencies \(brancheorganisatie\) | Meeontwikkelen | Wordt besproken |

### Verwachte kosten

Bij bepalen van de kosten wordt onderscheid gemaakt tussen 3 fases:

1. Businesscase, CDHO-aanvraag, informatiedossier TNO: 180K faculteit/ 30K HvA CC
2. Doorontwikkeling en visitatie: 55K faculteit/ 5K HvA CC
3. Doorontwikkeling jaar 2: 55K faculteit/ 5K HvA CC

Totaal: Kosten voor de faculteit betreffen 290K, dit komt neer op 2,9 FTE. Kosten voor HvA CC betreffen 40K, oftewel 0,4 FTE\)

Voor de accreditatie moet tevens een kostenpost worden opgenomen voor 20K





